招魂酹翁宾旸
郑起

君之在世帝敕下，君之谢世帝敕回。
魂之为变性原返，气之为物情本开。
於戏龙兮凤兮神气盛，噫嘻鬼兮归兮大块埃。
身可朽名不可朽，骨可灰神不可灰。
采石捉月李白非醉，耒阳避水子美非灾。
长孙王吉命不夭，玉川老子诗不徘。
新城罗隐在奇特，钱塘潘阆终崔嵬。
阴兮魄兮曷往，阳兮魄兮曷来。
君其归来，故交寥落更散漫。
君来归来，帝城绚烂可徘徊。
君其归来，东西南北不可去。
君其归来。
春秋霜露令人哀。
花之明吾无与笑，叶之陨吾实若摧。
晓猿啸吾闻泪堕，宵鹤立吾见心猜。
玉泉其清可鉴，西湖其甘可杯。
孤山暖梅香可嗅，花翁葬荐菊之隈。
君其归来，可伴逋仙之梅，去此又奚之哉。